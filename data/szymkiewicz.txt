Jarema Piekutowski
Kiedy się rodził, zagrzmiało. Jacek Szymkiewicz (1974-2022)

Jeszcze pod koniec marca grał o szóstej rano domowe koncerty, transmitowane na żywo na Facebooku i zaraz potem kasowane. 11 kwietnia anonsował nadchodzącą płytę swojego ostatniego zespołu, Monofonu.
Tego samego dnia, wieczorem, na zawał serca zmarł Jacek Szymkiewicz. Wokalista, multiinstrumentalista, poeta i pisarz, założyciel i lider grupy Pogodno. Jedna z najbardziej oryginalnych i utalentowanych postaci polskiej muzyki rozrywkowej – o ile można tak nazwać to, co robił, bo wykraczało to znacząco poza prostą rozrywkę. Rdzenny mieszkaniec Pomorza Zachodniego: urodzony w Trzebiatowie, mieszkający w Choszcznie, wiele lat także w Szczecinie.
Półtora roku wcześniej wymienił na swoim profilu „dziesięć rzeczy, których nie ma”. Pośród nich był „człowiek statystyczny”, „stówa na ulicy, która jest niczyja”, „tylko jeden kieliszek i lecę”. Pozycją dziesiątą na tej liście była „śmierć, która nigdy nie przychodzi i nigdy nie boli”. Miał rację, ale nikt nie spodziewał się, że ten dziesiąty punkt już niedługo będzie dotyczyć właśnie jego.
*
Od śmierci dojdźmy jednak do narodzin. – Urodził się w Trzebiatowie, bo tam był akurat szpital – mówi Halina Szymkiewicz, matka Jacka. – W sobotę rano, o 4:20. Było ciepło i duszno. Gdy Jacek się urodził, zagrzmiało. Całe jego życie było potem „ogrzmocone”.
Rodzice Jacka Szymkiewicza mieszkali wówczas w Jarominie, w części Trzebiatowa, która była „zielonym garnizonem”, miejscem stacjonowania jednostki wojskowej. W tej jednostce pracował ojciec Jacka, Tadeusz, wówczas plutonowy. Już od kilku lat na świecie był starszy brat Jacka, Maciej.
W 1975 roku Szymkiewiczowie z rocznym Jackiem i trzyletnim Maćkiem przenieśli się do Choszczna. Tadeusz Szymkiewicz przeniósł się do tamtejszej jednostki wojskowej. Rodzice Jacka Szymkiewicza mieszkają tam do dziś. Pytam ich o dzieciństwo Jacka, o wojskowe przedszkole. – Jacek radził sobie w tym przedszkolu, tak jak wszędzie potem – śmieje się pani Halina. – Od samego początku miał jakąś dziewczynę. I od początku fascynowała go muzyka.  Grali na flecie i na cymbałkach. Kiedy jego grupa zaczęła już tłuc te różne muzyczne frazy, Jacek się uczepił swojej wychowawczyni, że ma go koniecznie nauczyć grać na tych cymbałkach. Kiedy poszłam po niego do przedszkola, powiedziała mi: Pani Szymkiewiczowa, ja cały dzień z Jackiem siedziałam przy tych cymbałkach i przy tym flecie! Dopóki nie nauczył się grać, to nie odpuścił.
Ważnym wspomnieniem Szymkiewicza z tego czasu były wizyty u babci w Lewicach pod Trzebiatowem. Po wielu latach wieś powróciła w tekście piosenki Pogodna:

Wyobraziłem sobie małą wioskę na pomorzu Polski
Taką jak ta gdzie moja babcia pędziła swoją jedyną krowę na pastwisko brukowaną drogą
I wyobraziłem sobie łąkę z wysoką trawą obok tego pastwiska
A w tej łące wyobraziłem sobie trzech chłopców
I siedzą, mają gitarę, mają akordeon, mają bęben
I panie, panowie, gloria, chłopaki mają zespół
(„3 chłopców”)

Pasja muzyczna została z Jackiem Szymkiewiczem do samego końca. Grał na wszystkim, co wpadło mu w ręce, jako dziecko sam zbudował sobie prowizoryczną fletnię Pana ze związanych trzcin. – Cały czas coś kombinował, dopóki nie kupiliśmy mu gitary – mówi Halina Szymkiewicz. To było już w szkole podstawowej. Jacek był zdolnym uczniem, ale stopnie miał średnie. Nauczyciele mówili o nim, jak mówi się o wielu utalentowanych uczniach – „zdolny, ale leniwy”. Tak naprawdę nie lubił być zmuszany do nauki i potrafił się postawić nauczycielom. Zainteresowania miał wszechstronne, ale muzyka była zawsze na pierwszym planie. Szybko dostrzeżono jego zdolności. – Mój kolega, Janusz Łucki, który uczył w szkole muzycznej w Choszcznie, namawiał go na skrzypce – mówi Tadeusz Szymkiewicz. – Mówił, że [Jacek] ma niesamowity słuch. Ale te skrzypce – to nie było dla niego! To wymaga całkiem innego podejścia.
Kiedy Jacek był w piątej klasie podstawówki, rodzice kupili mu w Stargardzie wymarzoną gitarę. – Tak mu wtedy powiedziałam: jak nie będziesz na tej gitarze grał, to ci ją na głowie rozbiję! – wspomina matka. – Oczywiście to był żart, ale wiadomo, jak jest: coś się kupuje, dziecko chwilę się tym pobawi i odstawia. Nie spodziewałam się, że przez tyle lat będzie potem grał na tej gitarze…
Rodzice zapisali Jacka na lekcje gry na gitarze w Choszczeńskim Domu Kultury, ale nie chodził, wolał uczyć się sam. – Potem zapisaliśmy się do harcerstwa – mówi Maciej Szymkiewicz. – Na tych wyjazdach siedziało się przy ognisku, śpiewało, a Jacek grał na gitarze. Śpiewał wtedy jeszcze nieśmiało, a na pewno nie solowo.
To była końcówka lat 80. Jacek Szymkiewicz tak później powie o tym okresie: „A co pamiętam z tamtych lat? Na przykład coś takiego: byłem wtedy w ósmej klasie podstawówki i któregoś pięknego dnia zobaczyłem na mieście grupę kolesi ubranych w czarne spodnie obcięte nad kostką, w słynnych glanach, czarnych koszulach i szelkach. Dumni łazili po ulicach. Mieli natapirowane włosy à la The Cure i w niczym nie przypominali nic, co do tej pory widziałem. Nie był to brudny punk – wyglądali bardziej jak włoskie bojówki faszystowskie. Czuć było od nich siłę, ale nie taką, która brała się z potrzeby napierdalania się na pięści, tylko taką, która daje możliwość swobodnej ekspresji” . Była to grupa Marians, do której później dołączył Jacek Szymkiewicz jako gitarzysta (wcześniej grał jeszcze w art-rockowej grupie Noe, która jakiś czas potem połączyła się z Mariansami, tworząc formację Marianny i Noe). To były już czasy liceum. „W zasadzie to im zawdzięczam pierwszą poważną formację muzyczną i jedne z najpiękniejszych wspomnień młodości. Moje wielkie marzenie o muzyce” – mówił później Jacek Szymkiewicz o Mariansach. „Koncertów grało się wtedy niewiele, bo nie było jeszcze wiele pubów i innych takich miejsc, gdzie można by grać (…) W tamtych czasach byłem gówniarzem i o świecie wokoło miałem mgliste pojęcie. Raczej rysowałem mapę niż podróżowałem. Raczej się uczyłem niż uczestniczyłem. Raczej wspominam je z ckliwością niż ze złością” .
W 1994 roku Jacek zdał maturę i wyjechał do Szczecina na studia. „Trzy razy byłem na studiach. Przez miesiąc studiowałem prawo, przez rok filozofię i przez rok wychowanie muzyczne”  – powie później w wywiadzie Karolinie Domagalskiej z „Wysokich Obcasów”. Bardziej ciągnęło go jednak do grania. Zaczął pracować w legendarnym już, szczecińskim sklepie „Fan” z instrumentami muzycznymi. Uwielbiał tę pracę. Wiele osób, z którymi rozmawiałem, pamięta wysokiego, szczupłego chłopaka, który siedział z gitarą elektryczną i wygrywał na niej przedziwne dźwięki.
Lata 90. w Szczecinie to był czas żywego undergroundu pełen muzycznego eksperymentowania. Jacka zafascynowało wówczas transowe brzmienie zapomnianego dziś nieco szczecińskiego zespołu Ludność Chile, w którym śpiewał i grał na saksofonie słynny Pies (Tomasz Bachorz) z zespołu Dodna, a grały inne legendarne postaci szczecińskiej sceny – między innymi, na gitarach, Zbigniew „Ozzi” Szmatłoch  i Krzysztof „Kaes” Sanecki. Pewnego razu Mariansi grali razem z Ludnością Chile na jednym z berlińskich squatów i to zdarzenie zainspirowało Szymkiewicza do eksperymentowania z podobnymi brzmieniami. Na bazie tych eksperymentów w 1996 r. powstało też Pogodno. W pierwszym, trzyosobowym składzie Jacek grał na gitarze, Adam Sołtysik (którego Szymkiewicz znał jeszcze z czasów licealnych) na basie, a Tomasz Kubik na perkusji. Śpiewali wszyscy. – Wtedy wszystko było dosyć żywiołowe, nikt nie zastanawiał się nad tym, jak to będzie wyglądało. Po prostu spotkaliśmy się i zaczęliśmy grać – mówi Kubik. – Są takie pogłoski, że nazwa „Pogodno” wzięła się stąd, że robiliśmy próby na Pogodnie, ale to nieprawda, nie graliśmy tam nigdy [śmiech]. Chyba Jackowi taka nazwa wpadła do głowy, często przeprowadzał się, widział różne dzielnice i na Pogodnie coś mu w głowie zaiskrzyło. Sam Jacek powie później: „Nazwa «Pogodno» wzięła się stąd, że to po prostu fajne słowo jest” .
Lata 90. to czas fermentu artystycznego, rozwijającego się elektronicznego undergroundu. Muzycy Pogodna pierwszy koncert zagrali latem 1996 r. w Niemczech – berlińska scena miała na nich duży wpływ. Mówili wtedy o sobie, że grają „natural techno” – pod takim hasłem trzyosobowy skład występował w niedziele w szczecińskim pubie Przystanek. Adam Sołtysik mówił w wywiadzie dla „Tylko Rocka” w 2000 r.: „Gdy cztery lata temu zakładaliśmy ten zespół, to chcieliśmy grać covery Velvet Underground z automatem perkusyjnym” . Wtedy Jacek Szymkiewicz równolegle grał w zespole G-Crashers, razem z Psem, Ozzim, Kaesem i Krzysztofem „Noskiem” Woźniakowskim, muzykami z trochę starszego pokolenia. Jacek miał w tym składzie oficjalny zakaz śpiewania – grał tylko na gitarze. Utwory G-Crashers były długie, psychodeliczne, podbudowane elektroniką.
W Szczecinie Jacek Szymkiewicz mieszkał w wielu miejscach, także w hotelu robotniczym. W 1997 r. wprowadził się na Strych. Pod taką nazwą znane było wówczas w undergroundowych kręgach szczecińskie mieszkanie Andrzeja „Kryzysa” Wojtasika (tłumacza, pracującego później m.in. dla wydawnictwa Czarne i Ha!Art). W tamtych czasach rozwijała się fascynacja Szymkiewicza buddyzmem. Od Kościoła katolickiego odszedł już w młodości, lecz pozostał otwarty na duchowość. „Jak byłem mały, to bardzo chciałem iść do zakonu, chciałem zostać franciszkaninem i trochę mi zostało” – mówił później w wywiadzie dla „Wysokich Obcasów”. „Ale moja religijność katolicka związana z praktykowaniem skończyła się w momencie, gdy się dowiedziałem, że zbawienie dostępne jest tylko w ramach Kościoła katolickiego. Ręce mi opadły, pomyślałem sobie: jak to? Miliarda Chińczyków to Pan Bóg nie kocha? No way!” . Mówi „Kryzys”: – I Jackowi, i mnie drogę do duchowości Wschodu utorowała młodzieńcza lektura późnego Stachury, zwłaszcza „Fabula rasa”. Zgadaliśmy się, że była to książka ważna dla nas obu. W 1998 roku, po powrocie z Nepalu zacząłem mocniej wchodzić w buddyzm. Któregoś dnia Jacek, wówczas mój współlokator, nieśmiało zapytał, czy może ze mną pójść do gompy (buddyjskiej świątyni i ośrodku praktyk – przyp. JP). Schronienia przyjął w tradycji soto zen, w świątyni, która wówczas mieściła się przy ulicy Śląskiej w Szczecinie. Potem poszybował w stronę dzogczen. Buddyjskie fascynacje nie były wtedy rzadkie wśród muzyków, zwłaszcza alternatywnych – dodaje Wojtasik. – Buddystami są Tymon Tymański, Grzegorz Nawrocki, Olaf Deriglasoff, a z wcześniejszych pokoleń – Tomasz Lipiński czy Antoni „Ziut” Gralak. Jacek do końca życia pozostał wierny tej ścieżce.
Jacka Szymkiewicza z tamtych czasów wspomina późniejszy klawiszowiec Pogodna, Marcin Macuk, który grał też z legendami zachodniopomorskie sceny rockowej, Hey i The Days: – Pamiętam tego chłopaka ze sklepu „Fan”, który siedział w długim, rozciągniętym sweterku, grał, ale też był bardzo uczynny, doradzał klientom. A później zapamiętałem już koncert Pogodna w pierwszym składzie, w „Szóstkach” (nieistniejący już szczeciński klub Cafe 1966 - przyp. JP). Jacek był już wtedy megacharyzmatyczną postacią. Te „Szóstki” były wielkości kuchni mojej mamy, a oni tam po prostu zrobili miazgę. Miałem do czynienia z ludźmi bardzo światłymi, charyzmatycznymi, ale Jacek uderzył mnie takim swoim nieoheblowaniem. On po prostu nie nakładał na siebie żadnych ograniczeń. Był przy tym bardzo autentyczny. Nie było w nim ani krzty pozy, wyrachowania. To było jego wielką zaletą, ale też utrudniało mu życie, bo mówił bardzo dużo wprost. Nie podlizywał się nikomu, a podlizywanie się jest powszechne w showbiznesie.
Pod koniec lat 90. do Szczecina często przyjeżdżały trójmiejskie legendy yassu. Po jednym z koncertów mocno zestresowany Jacek wręczył Tymonowi Tymańskiemu demo „Pogodna”. Tymonowi spodobało się. Zdecydował się wydać pierwszą płytę – po prostu pod tytułem „Pogodno” – w swojej wytwórni Biodro Records. To była inna muzyka niż ta, do której zespół później przyzwyczaił słuchaczy. Przypominała raczej nagrania G-Crashers. Tamto oblicze Pogodna dobrze obrazują takie utwory jak „Euroseebridge” czy „Opowieści Borowika”. Długie, przekraczające siedem minut, transowe, pulsujące, z hendrixowskimi solówkami gitary Jacka, często instrumentalne lub śpiewane po angielsku, z minimalistycznymi tekstami. Jeszcze wcześniejsze nagrania Pogodna można znaleźć na wydanej wiele lat później w Niemczech, przez Inferno Industry, płycie „Jestem wyjebany w kosmos”, która dziś jest białym krukiem.
Pierwszy skład Pogodna rozpadał się stopniowo. – Jako pierwszy zostałem eksmitowany z zespołu. Dość długo nie odbierałem telefonu. Miałem wtedy jakąś randkę – opowiada Tomasz Kubik. Trójmiejskie klimaty wciągnęły Jacka i Adama. Chcieli wyjechać do Gdańska, a Kubik kończył studia i nie mógł pozwolić sobie na to, by poświęcić się całkowicie muzyce. Jego miejsce zajął Jarosław „Jackson” Kozłowski. Po pewnym czasie Sołtysika na basie zastąpił Michał Pfeiff, a do składu na stałe dołączył Marcin Macuk. Jacek tak opowiadał o wyjeździe: „Nasz przyjaciel, który przeprowadził się do Gdańska, przekonywał nas: «Tam jest klimat dla muzyki». Bo w Szczecinie, gdy mówisz: «Ja jestem muzykiem», to trochę czujesz się tak, jakbyś mówił «A ja jestem głupi». Oczywiście nigdy się tym nie przejmowaliśmy, robiliśmy swoje i w sumie dobrze na tym wychodziliśmy, graliśmy dużo koncertów w klubach, ludzie przychodzili i było bardzo sympatycznie. Ale mimo wszystko czuliśmy takie wyobcowanie. A w Gdańsku co chwila spotykasz kogoś, kto mówi: «Ja też gram!»” .
Trójmiasto zaczarowało Szymkiewicza, jednak nie zagrzał tam długo miejsca. Zespół jeździł po całej Polsce. W nowym składzie powstawała druga płyta „Sejtenik Miuzik & Romantik Loff”, którą muzycy nagrywali już na Śląsku. – Jacek miał wtedy drugą woltę, spotkał chłopaków i dziewczyny ze Śląska (m.in. gitarzystę i wokalistę Lesława „Hrabiego Fochmanna” Golisa, basistkę Annę Brachaczek) – mówi Macuk. Członkowie Pogodna wiele czasu spędzali w Mikołowie, w domu Michała Pfeiffa, a płytę nagrywali w Tychach. Razem ze Ślązakami stworzyli wieloosobową ekipę, którą nazywali później „Big Bandem Pogodna”. Pogodno obrastało w piórka, to nie było już tylko trzech chłopaków grających od czasu do czasu dla przyjemności i utrzymujących się z dorywczych prac (Jacek w Szczecinie pracował między innymi także jako barman i w hurtowni dżinsów). W okresie śląskim utrzymywali się już z grania i mieli własnego menedżera, Łukasza Tica. Dzięki wsparciu Grzegorza Ciechowskiego „Sejtenik…” wydała w 2001 r. firma Sony. To był też czas pierwszego prawdziwego przeboju Pogodna, „Pani w obuwniczym”. „Wysyłaliśmy sobie z kumplem SMS-y w stylu: «Pobili się w Gdyni dwaj Murzyni ciupagami». A kiedyś przyszło: «Pani w obuwniczym miała taki ruch, że aż się jej buty rozeszły». Na próbie zaczęliśmy grać jakiś temat, zaśpiewałem ten tekst i powstała fajna piosenka”  – opowiadał Michał Pfeiff. Za „Sejtenik…” dostali też nominację do Fryderyka za album roku w dziedzinie muzyki alternatywnej.
„Poniekąd realizujemy nasze marzenia młodzieńcze” – powiedział Jacek Szymkiewicz Dariuszowi Łukaszewskiemu. „Zawsze marzyłem, żeby jeździć z gitarą, śpiewać, przemieszczać się jak Cygan, i to się stało. Po prostu realizuję swoje marzenie. I to jest wielka sprawa, doprowadzić do tego, że marzenie przybiera realny kształt”. To z tamtych czasów pochodzi pseudonim “Budyń”. – Wcześniej, w Szczecinie, tak się na Jacka nie mówiło – opowiada „Kryzys”. – Mówiliśmy na niego „Jacęty” (przez „ę”!), „Jaca”, albo po prostu „Jacek”, a w zespole G-Crashers mówili na niego „Dzieciok”, bo był młodszy od całej reszty.
O historii „Budynia” opowiada mi Anna Nałęcz, druga żona Jacka, z którą był do końca. – Podobno kiedyś grali próbę, ktoś wszedł i, oszołomiony, powiedział: „Aaaale budyń!”. To miało pozytywne znaczenie, chodziło o tę niezwykłą masę psychodelicznych dźwięków, jakie produkował Jacek. No i tak już zostało… Inną historię pamięta Marcin Macuk – jego zdaniem pseudonim ten na początku brzmiał: „Ksiądz Buddyń”, co było ironicznym komentarzem do „buddyjskich kazań”, jakie śląskim kolegom wygłaszał czasem muzyk. Później zostało to skrócone do „Budynia”.
Rok po sukcesie „Sejtenik…” przyszedł kolejny sukces – płyta „Pogodno gra Fochmanna – Hajle Silesia” z „Orkiestrą”, największym chyba przebojem w historii zespołu. „Górniczo-hutnicza orkiestra dęta robi nam «pa pa ra ra»” – ten fragment swego czasu podśpiewywała cała Polska. To były piosenki Hrabiego Fochmanna. – Kluczem absurdalnym do tej płyty są Ślązacy, ich teksty. Jacek dopisywał do tego „szerszą literaturę” – mówi Macuk. – Ta narracja Jacka nie była łatwa. Ci, którzy znali się na literaturze, byli zachwyceni, ale to nie było masowe.

Elvis Presley sing this song
put some śmieci to the hasiok
nigdy nie
nigdy nie
nigdy nie wiesz dokąd
(„Elvis”)

Szymkiewicz był zawsze blisko świata teatru i literatury. Przejawem tego była „Tequila”, do nagrania której namówił muzyków Pogodna późniejszy wiceprezydent Szczecina, Krzysztof Soska. Wówczas w Polskim Radiu Szczecin planował słuchowisko z tekstem Krzysztofa Vargi, który miał czytać Marcin Świetlicki. Marcin Macuk zaproponował Sosce, że Pogodno na próbę nagra jeden odcinek, i ten odcinek się spodobał. Za tym poszła całość. Wówczas Pogodno kursowało między Śląskiem a Bydgoszczą, gdzie centralnym punktem mapy był legendarny klub Mózg. Po „Tequili” zrobiło się niewielkie zamieszanie. Najpierw Pogodno wróciło do Szczecina. Przyczyny były głównie osobiste. „Jarek (Kozłowski – przyp. JP) był w związku z panną ze Szczecina, ja też mam kobietę w tym mieście” – mówił Szymkiewicz w wywiadzie z 2003. „W pewnym momencie stało się to kwestią wyboru życiowego. Albo znajdziemy sobie życie i rodzinę na Śląsku i tam zostaniemy, albo będziemy ciągnąć do kobiet, które na nas czekają” .
W tym okresie wśród swoich muzycznych inspiracji Budyń wymieniał między innymi Beastie Boys, Johna Coltrane’a, Soundgarden, Smashing Pumpkins, Jeffa Buckleya, Erykę Badu i Björk. „Mam wrażenie, że najważniejszym patentem Björk nie jest jej głos, tylko jej nieposkromiona emocjonalność. To, co czasami właściwie kłuje w uszy, ta jej krzykliwość, jest czymś, co naprawdę płynie ze środka”  – powie Wiesławowi Królikowskiemu. Jane’s Addiction, Soundgarden i Smashing Pumpkins to były inspiracje od brata z czasów licealnych. – Mieszkaliśmy w Choszcznie w jednym pokoju, mieliśmy jeden magnetofon – wspomina Maciej Szymkiewicz. – Często kłóciliśmy się, bo mieliśmy inne gusty muzyczne, ale zdarzało się, że jeden drugiego inspirował.
Gdy spoglądam na dorobek Jacka Szymkiewicza od tamtych czasów, w oczy rzuca mi się przede wszystkim niesamowita pracowitość. 2001 – „Sejtenik…”, 2002 – „Hajle Silesia”, 2003 – „Tequila”, 2004 – „Pielgrzymka psów” Pogodna i solowy „Kilof”, i tak dalej – płyta raz na rok, a czasami nawet co pół roku. W międzyczasie – mnóstwo koncertów i współpraca z największymi, choćby z Katarzyną Nosowską, Stanisławem Sojką, Lechem Janerką i muzykami Republiki, teksty między innymi dla Varius Manx i Moniki Brodki. Zespoły i projekty. Obok Pogodna – Babu Król, duet z Sebastianem Pikulą, Chango, Monofon. Muzyka do spektakli teatralnych, do filmów, wreszcie książka. – On miał zawsze bardzo duże ciśnienie, by pracować – mówi mi Marcin Macuk. – Nawet kanibalizował swoje utwory. Wymyślał piosenki, myśmy je dopiero zaczynali grać na koncertach, a on już je chciał nagrywać. A kiedy nagrywaliśmy, to Jacek mówił, że chce już robić następną rzecz. Teraz widzę, że to była iskra geniuszu, to dla niego było paliwo. On je zrzucał i miał pusty zbiornik na nowe rzeczy. Myślę, że dlatego chciał nagrać solową płytę jako Budyń.
I nagrał. „Kilof”, wydany w 2004 roku, powstał po rozwiązaniu Pogodna – jak się potem okazało, ukartowanym . Został nagrany przy współpracy muzyków ze Szczecina i okolic, w tym między innymi Michała Bieli z Kristen, producenta Przemysława Waszaka z Bratów z Rakemna, gościnnie wystąpili Łona i Webber. „Zasadnicza różnica między Budyniem a Pogodnem: zrobiłem wszystko, żeby formy były zwięzłe. I żeby wypadło to surowiej…”  – mówił Jacek Wiesławowi Królikowskiemu. W tamtym czasie, po skrótowych tekstach z „Hajle Silesia” intensywnie kształtował się styl Jacka jako wokalisty i tekściarza. Czasem potoki słów, czasem mantry, czasem coś, co można nazwać „zorganizowanym chaosem”. Na „Kilofie” silniej pobrzmiewał element komiczny, pastiszowy, absurdalny. „Nie chciałbym, aby to, co robię sam albo z Pogodnem było traktowane za poważnie, więc puszczam do publiczności oczko. Ale jeśli ktoś dostrzega tylko to oczko – czuję się zaniepokojony, że zostanę potraktowany jako jakiś montypythoniarz czy big cyc. Nie jest moim celem, żeby z kogoś ryć, kogoś satyrycznie dopaść…”  – tłumaczył twórca „Kilofa”. Płytę chwalił między innymi Marcin Świetlicki.
Pogodno oczywiście wróciło, a w zasadzie w ogóle się nie rozpadło. Jeszcze w roku 2004 w śląsko-zachodniopomorskim składzie nagrało „Pielgrzymkę psów” z kolejnym przebojem – „Uśmiech się”. Szczególnie ważnym etapem w życiu Jacka Szymkiewicza wydaje się jednak czas pracy nad projektem „Opherafolia” (jedenaście lat później powie , że właśnie „Sejtenik…” i „Opherafolia” to płyty Pogodna, które najbardziej lubi). Zaczęło się od przedstawienia teatralnego, które miało swoją premierę w marcu 2006 r. na Przeglądzie Piosenki Autorskiej we Wrocławiu, a skończyło – na całym projekcie terapeutyczno-socjologiczno-artystycznym, obejmującym spektakl, album i film dokumentalny. „Pomysł oparty jest na hardcorowym blogu Alinki z Gryfina (postać fikcyjna - przyp. JP). Dziewczyny nad wyraz wrażliwej, ale zdemoralizowanej środowiskiem, w którym przyszlo jej żyć. Swoim wyrazem i sposobem komentowania rzeczywistości odpowiada wrażliwosci zespołu i jest bezlitosnym ciosem w ryj dla każdego, kto unika odpowiedzi na pytania dotyczącego faktycznego miejsca każdego z nas w systemie”  – opisywała projekt wytwórnia Agnieszka Lenczewska na bazie informacji z nowej wytwórni płyt Pogodna, Mystic Production.

zaczęło się od tego, że do jajecznicy
dostał się, nie wiedzieć jak, kawy dzban
i wszystkie wątki nagle przestały się liczyć
i wszystkie nagle przeszły na dalszy plan

i nagle, nie wiem dla kogo
biję się sama ze sobą
i nagle, nie wiem dla kogo
tak chcę mi się bić
(„Alinka”)

Jacek Szymkiewicz opowiadał tak o projekcie: „Pewnego dnia zadzwonił do nas Michał Juzon z (wrocławskiego - przyp. JP) Teatru Capitol, i powiedział, że jeśli mamy ochotę przeżyć przygodę życia, to oni zapraszają nas, żebyśmy im przygotowali spektakl na Przegląd Piosenki Aktorskiej (…). Przedstawienie opowiada o dwóch rodzinach: jedna jest z Ekwadoru, a druga z Polski. Żyją obok siebie i w pewnym momencie dochodzi do tego, że zaczynają jakoś na siebie wpływać. (…) Cała ekipa jest bardzo duża, więc to może być trudne przedsięwzięcie. Dwunastu aktorów, zespół w rozszerzonym składzie, reżyser, scenograf… łącznie około dwudziestu ludzi” .
Wśród tych dwudziestu ludzi, w obsadzie aktorskiej spektaklu, była Marta Malikowska, później znana między innymi z serialu „Ślepnąc od świateł”. Wtedy była świeżo upieczoną absolwentką krakowskiej PWST. Między Malikowską a Szymkiewiczem momentalnie zaiskrzyło – i już wkrótce wzięli ślub. W tym samym roku powstała muzyka Pogodna do serialu TVP „Królowie śródmieścia”. Pod koniec roku Jacek zaczął współpracować z perkusistką Olą Rzepką, puzonistą Dariuszem Sprawką i multiinstrumentalistą Marcinem „Dzidzią” Zabrockim pod szyldem „Sprawcy Rzepaku”, a w 2006 zarejestrował też materiał na płytę solową „Baset”, która wyszła dopiero dwa lata później, razem ze słuchowiskiem Polskiego Radia Szczecin pt. „Dublin One Way”. W jaki sposób tyle różnych działań można zmieścić w jednym życiu – trudno to sobie wyobrazić. – On przeżył trzy życia naraz. Był w trzech punktach naraz i to go wiele kosztowało – emocjonalnie i zdrowotnie. Był nadpracowity, jak w coś wchodził – mówi Marcin Macuk. Bywał też perfekcjonistą. „Jednym z moich kompleksów jest namiętne rozpamiętywanie swoich błędów. Jestem w tym perfekcyjny, moi koledzy ukuli nawet takie hasło: «Co, Budyń, małe ukrzyżowanko?». Nie wiem, czy to jest kwestia tego, że oczekuję dużo od siebie” .
W 2007 r. Jacek Szymkiewicz wszedł w zupełnie nową rolę. Było to ojcostwo. W tym właśnie roku urodziła się Jagoda Szymkiewicz. Pytam ją o najprzyjemniejsze wspomnienia związane z ojcem. – Mieliśmy parę wspólnych tradycji i zwyczajów. Gdy mieszkaliśmy we Wrocławiu, tata odprowadzał mnie do przedszkola. Jechaliśmy tramwajem i śpiewaliśmy naszą wspólną piosenkę tramwajową, której oboje nie mogliśmy sobie później przypomnieć – ale to była chyba zmieniona wersja jakiejś piosenki Maryli Rodowicz. Albo nasza tradycja oglądania ,,Kung-fu Pandy” w święta. Granie w makao wieczorami, czasem jeszcze z moją przyjaciółką, gdy przychodziła do mnie na nocowankę. Kiedy byłam mała, wypytywałam się go: ,,Tato, a o co chodzi w tej piosence?” – i interpretował tekst piosenki, o którą się pytałam. Pamiętam też słuchanie razem w aucie piosenek The Beatles z bardzo zacinającej się płyty.
W tym samym roku rozpadł się też „klasyczny” skład Pogodna (wcześniej już odeszli Brachaczek i Fochmann). „Przestała działać jakakolwiek organizacja nie było zespołu, ale był wózek, który każdy ciągnął w swoją stronę” – tak rozpad tłumaczył Jacek Szymkiewicz. „Chociaż zapewne było to w dużym stopniu spowodowane moją osobą, tym, jak ja pracuję, jak żyję. Przebywanie ze mną nie jest łatwe, więc duża część odpowiedzialności za to, co się stało, spada na mnie”  – przyznawał. W nowym składzie był Marcin Zabrocki (klawisze, saksofon) i Paweł Osicki (perkusja) z Trójmiasta oraz Damian Pielka (bas), współpracownik Lecha Janerki (później także w zespole Muchy). Ten skład nagrał wydaną w 2010 r. płytę „Wasza wspaniałość”.

dlaczego zawsze chodzi o miłość
zastanawiam się, dlaczego
dlaczego na przykład nie o czystą wodę
zastanawiam się dlaczego
i po co ludziom jest ten smak
zastanawiam się, dlaczego
zastanawiam się, skoro nie zawsze oznacza szczęście
(„Ciłość”)

Zapytany, o czym śpiewa w utworze „Ciłość” z tej płyty, Szymkiewicz powiedział Jordanowi Babuli: „Problemem nie jest to, czy naprawdę zawsze w życiu chodzi o miłość, ale to, że często ludzie miłością nazywają to, co wcale miłością nie jest. Ludzie bardzo często mylą gówno z twarogiem i o tym jest ta płyta. Że ludzie mówią «miłość» o czymś, co już dawno nie jest miłością, ale wykorzystywaniem się nawzajem i tkwieniem w toksycznym związku. I o tym, że ludzie przyjaźnią nazywają coś, co jest ukrytą chęcią zysku. Dlatego tytuł «Wasza wspaniałość» jest w gruncie rzeczy sarkastyczny”. Małżeństwo z Martą Malikowską także nie przetrwało próby czasu, rozpadło się po czterech latach. „Znaliśmy się 16 lat” – mówiła Malikowska w wywiadzie dla TVN po śmierci muzyka. „To była relacja ciągle zmieniająca się, ale jednak relacja. Niełatwa, nieprosta, bo Jacek zmagał się ze swoimi demonami, chorobą alkoholową, to naprawdę było wyzwanie zrozumieć jego demony i wychowywać razem Jagodę” . Summa summarum pozostało jej jednak wiele dobrych wspomnień. Zapytana, „jaki on był”, odpowiadała: „Pogodny i piekielnie inteligentny. Podobał mi się pod każdym względem. Miał niesamowity umysł, był piękny od wewnątrz i zewnątrz, świetnie się ubierał. Miał coś tajemniczego, magnetycznego, szamańskiego nawet, to mnie totalnie do niego przyciągało” .
W zupełnie innym składzie – z Osickim na perkusji, Piotrem „Bajzlem” Piaseckim (pochodzącym także z Zachodniego Pomorza, a dokładnie – ze Świnoujścia) na basie i Antonim „Ziutem” Gralakiem na trąbce Pogodno wydało w 2011 r. minialbum „Plemnik”. W tym roku Szymkiewiczowi i jego partnerce Agnieszce Kimbar urodziło się drugie dziecko – syn Jakub. Wydana została też książka „Grawer”, opisywana jako „Rozpustny traktat o życiu, miłości i stanie umysłu”. Współpraca z „Bajzlem” zaowocowała także stworzeniem duetu Babu Król, który w 2012 r. wydał płytę „Sted” z nowymi wykonaniami wierszy Edwarda Stachury. Była to zaskakująca decyzja – Stachura kojarzył się wówczas wielu osobom z poezją śpiewaną, z „piosenką biwakowo-turystyczną, a już na pewno nie z mocnymi brzmieniami. Szymkiewicz negował te skojarzenia. „W moim osobistym odczuciu, i to się nie zmieniło od lat, w jego prozie i poezji jest dużo szalonego, męskiego pierwiastka, a przez lata został przykryty właśnie wspomnianym wcześniej doświadczeniem pokoleniowym i całą tą onirycznością. A tymczasem Stachura to był gość z krwi i kości, prawdziwy polski bitnik. On nie  bał  się  odważnego  wgryzania  w  surowe  życie,  nie  bał  się  dostać  ani  dać w zęby, nie bał się ciężkiej pracy, a i wiedział, jak się wódki napić i nie narobić przy tym strasznych głupot. Ot, facet... I tego, owszem, w moim odczuciu brakowało w odczytaniu jego twórczości” .
Pogodno zakończyło działalność (jak się potem okazało, nie na zawsze) koncertem w warszawskim klubie Cząstki Elementarne w marcu 2013 r. „Zespół Pogodno miał wpisaną w swoją konstytucję nieprzewidywalność i szaleństwo. Zawsze robiliśmy to, na co mieliśmy ochotę. Gdybyśmy stali się niewolnikami oczekiwań publiczności, to stracilibyśmy to, za co zostaliśmy przez nią ukochani… Ludzie oczekiwali od zespołu czegoś, czym zespół już nie jest. Nie chcieliśmy grać starych piosenek”  – tłumaczył tę decyzję Budyń. To nie oznaczało jednak przerwy ani zwolnienia morderczego tempa, jakie Szymkiewicz sobie narzucił. Wykonywał wówczas piosenki Grzegorza Ciechowskiego i Republiki z muzykami tego zespołu i innymi artystami w zespole Nowe Sytuacje, a już w kwietniu 2014 Pogodno w „klasycznym” składzie powróciło, grając koncert w Hybrydach. Jacek Szymkiewicz zamieszkał wówczas w Warszawie. „We Wrocławiu się siedzi, deliberuje, w oparach dymu i alkoholu rozwija pomysł na tysiąc sposobów. W Warszawie dzieje się to szybciutko, bo jeżeli ty tego nie zrobisz, natychmiast pięć innych osób zrobi to za ciebie i okazuje się, że pewnego ranka budzisz się z ręką w nocniku”  – tak Szymkiewicz opisywał swoje nowe miejsce zamieszkania.
Związek z Agnieszką Kimbar także nie przetrwał. Później Budyń mieszkał na Mokotowie, w gompie wspólnoty Dzogczen, przy ulicy Drużynowej. Niedaleko od gompy znajdowała się restauracja „MokoTuff”, którą prowadziła Anna Nałęcz. Wspomina dziś tamte czasy: – W gastronomii jest tak, że jak ktoś przychodzi, to nadaje mu się jakieś imię. Jest na przykład taki pan „Duże Latte na Soi” – od razu wiadomo, o kogo chodzi. Jacek to był „Tata Kuby”. Przychodził często z Kubą, czasami jadł u nas trzy posiłki. Nasza pierwsza randka to był wspólny wypad do sklepu Makro. Kiedy indziej nakarmił mnie w mojej własnej knajpie. Dosiadłam się do niego, i mówię, że lecę do domu, bo jestem strasznie głodna, a u nas taki ruch, że nie mogę dostać jedzenia. On jadł lunch – i najzwyczajniej w świecie mówi: to masz, zjedz, bo ja już jestem pełen. A zjadł tylko zupę! To było kłamstewko, ale bardzo miłe.
Mówię, że Jacek inaczej opowiadał o tej historii. Że tak naprawdę kupił Annie ten obiad, a nie oddał połowy swojego. – Może tak było – śmieje się żona Budynia. – Ale Jacek zawsze miał takie powiedzenie: „Nie pozwólmy prawdzie stanąć na drodze do dobrej opowieści”.
Niezależnie od tego, jaka była szczegółowa sekwencja faktów – tego dnia zaczęła się miłość, która trwała do śmierci. Niedługo potem zamieszkali razem, z psem Babą i kotem Gieniem.
W 2015 r. wrócił Babu Król z płytą „Kurosawosyny”, a dwa lata później wyszła ostatnia regularna płyta Pogodna. „Sokiści chcą miłości” to album dojrzały, stonowany, choć niepozbawiony Budyniowych szaleństw. Dużo na nim chwytliwych melodii („Tak to teraz”, „SCM”) i refleksyjnych tekstów, nieco bardziej uporządkowanych niż dotąd.

Drogowskazom ktoś kazał spać
Kompas złudzeń bezczelnie łże
W mieście zniknął miłości płyn
Sokiści chcą miłości

Nad głowami zniknął dach
A czerw szepcze, że jest jak jest
Nieustannie ten skowyt, jęk
Sokiści chcą miłości
(„SCM”)

W tym samym roku powstała płyta projektu Budyń Julka Tuwima, z którym współpracował m.in. Czesław Mozil – z przeznaczonymi dla dzieci parafrazami wierszy poety z Łodzi. Jacek nie zwalniał tempa: w 2019 r. z rozszerzonym zespołem Babu Król (jako Babu Król & Smutne Piosenki) nagrał płytę „Nowa Fala Polskiego Dansingu” z autorskimi wersjami tanecznych szlagierów – zarówno tang („A gdyby tak pójść w tango”) i walców („Pieścił me włosy”) w stylu retro, jak i rock’n’rolli („Blue Suede Shoes”) oraz disco i new romantic („Nasz Disneyland/Dancing With Tears In My Eyes”).
Lata pandemii były trudne dla muzyków, ale Szymkiewicz się nie poddawał. Współpracował wówczas z Krzysztofem Zalewskim, z którym bardzo się zaprzyjaźnił. Zalewski wystąpił na płycie „Śpiewy zastolne” duetu Budyń/Pikula, na której Jacek pokazuje swoje bardziej awangardowe oblicze. Ze szczecińskim zespołem Chango nagrał w 2021 r. płytę „Ukryte do wiadomości”. Pierwszy utwór na tej płycie, „Czas”, dziś zdaje się zapowiedzią tego, co niedługo miało nastąpić.
przeminie wszystko
Tusk i Kaczyński
i ulży wszystkim
zmieni się wszystko na ziemi
umrzemy, będziemy zapomnieni
za sto lat nie będzie nikogo,
kto teraz słucha tej piosenki
kto szczerzy zęby, warczy
lub wdzięczy wdzięki
umrzemy w pizdu
i Bogu dzięki
zostanie słodki-gorzki-ostry-kwaśny-słony
a ten, co smakować będzie, jest NIEWIADOMY

czas niewiadomy
czas niewiadomy
oddychaj głęboko
uspokój oko
(„Czas”)

W kolejnych miesiącach wydawało się jednak, że nic nie zapowiada tragedii. Jacek związał się z zespołem Monofon, stworzonego przez Rafała Boryckiego i Michała „Dimona” Jastrzębskiego (basistę i perkusistę zespołu Lao Che) i gitarzystę Michała Wójcika. Przygotowywali płytę „Monomiasto”, Budyń też szykował się do nagrania płyty solowej, na której miał śpiewać wiersze sufickiego mistyka Rumiego.
O tragicznym dniu, który przerwał te plany, opowiada Andrzej Wojtasik: – Według relacji Darka Misiuny (socjolog, pisarz i wydawca – przyp. JP), członka tej samej sanghi dzogczen, Jacek prowadził tego dnia pudżę (buddyjską ceremonię ofiarowania – przyp. JP) online, ale skrócił ją, bo słabo się czuł. I to prawdopodobnie był już stan przedzawałowy.
To był ostatni dzień jego życia. Jacek Szymkiewicz zmarł w nocy w warszawskim mieszkaniu na Mokotowie. Miał tylko 48 lat. Nie zdążył zrealizować swojego (i Anny) wielkiego marzenia, jakim była przeprowadzka do Ińska, nad jezioro.
*
Nałęcz: – To był człowiek, który rozdawał wszystko, co miał. Nie przywiązywał się do przedmiotów. I my też daliśmy sobie wiele przestrzeni i wolności. Jacek był takim dużym dzieciakiem, ja też taka jestem. My to totalnie zaakceptowaliśmy u siebie nawzajem. Nie zmienialiśmy siebie, nic sobie nie nakazywaliśmy, nie planowaliśmy. To było po prostu nasze dobre życie. Nikt nic nie musiał.
Wojtasik: – Był bardzo ciekawy, bardzo wrażliwy, bardzo inteligentny. „Ciekawy” w obu znaczeniach tego słowa, czyli z jednej strony bardzo zaciekawiony światem, otwarty na nowe doświadczenia, a z drugiej – interesujący jako rozmówca.
Macuk: – Miał trzecie oko. Dużo szybciej niż inni wyczuwał, co się będzie działo w kosmosie: w muzyce, w tekstach. Był nademocjonalny. Mimo że wielu ludzi widziało go jako twardoskórego faceta, to był niezwykle wrażliwy. Nadwrażliwy na różne rzeczy. Kochał być w tych wzlotach i upadkach. I każdego witał z uśmiechem.
Jagoda Szymkiewicz: – Był bardzo mądry. Miał wielkie serce. Był też strasznym gadułą, ale nie powiedziałabym, że to było jego wadą. Bardzo lubiłam rozmowy z moim tatą. Był też jedną z najzabawniejszych osób, jakie poznałam. Dzięki niemu mam podobne poczucie humoru.
Pogrzeb Jacka zaczął się w samo południe przy bramie głównej warszawskiego cmentarza na Wólce Węglowej. Odprowadziła go rodzina i przyjaciele. Przyszedł między innymi Tymon Tymański, Katarzyna Nosowska, Stanisław Sojka i Błażej Król.
Kiedy się rodził, zagrzmiało. Tego dnia, kiedy go chowali, po południu spadł deszcz. Rzęsisty, nieprzewidywalny, miłosierny. Jak twórczość Jacka.
